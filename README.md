# Onderbouwing

Ontwerpkeuzes
Om dit fragment ook voor doven aantrekkelijk te maken heb ik eerst geluisterd naar welke momenten en geluiden er cruciaal zijn om op in te spelen. Waarna ik ben gaan brainstormen om te kijken op welke manier ik deze momenten visueel kan ondersteunen.

## Eerste scéne

In de eerste scéne zit Constant K. in een vliegend voertuig. Ik wilde dit nabootsen door het beeld in de eerste paar seconden van links naar rechts te laten bewegen. Zo komt er meer dynamiek in het fragment en is het interessanter om naar te kijken. 
 Zodra het alarm afgaat komt er een rode box-shadow achter het beeld. Rood is een agressieve en felle kleur die vaak geassocieerd wordt met een alarm waardoor dit een logische ontwerpkeuze is. Om de impact van het alarm nog groter te maken heb ik het gehele beeld vergroot, zo komt het alarm wat meer op de kijker af zoals het geluid ook doet. De box-shadow vervalt zodra het alarm stopt, maar het beeld blijft nog in het grotere formaat.
Hierdoor kon ik tijdens de scangeluiden het beeld weer laten verkleinen naar de oorspronkelijke status. Dit in combinatie met een lichtblauwe border om het scangeluid wat meer te visualiseren. De lichtblauwe kleur refereert naar technologie en elektronica. Dit vind ik goed passen om er meer een futuristische sfeer in het fragment te creëren. Deze kleur komt ook vaker voor in andere scénes.
Voor het scannen heb ik ook geprobeerd om een laser achter het fragment te plaatsen waardoor de scan nog beter gevisualiseerd zou worden. Dit lukte bij twee van de drie scans, maar ik kreeg dit niet helemaal werkend waardoor ik heb gekozen om het weg te laten. Ik vind het idee nog steeds passend en sfeerversterkend, zeker omdat ik in het tweede fragment ook al een stuk zag waar ik dit kon toepassen. Wanneer er meer tijd was had ik dit zeker wel werkend gekregen.



## Derde scéne (pieptoon)

Ik wilde de overgang van het donkere, spannende begin naar de felle, irritante pieptoon benadrukken. Dit heb ik gedaan door de achtergrondkleur in het begin heel donker te houden, en zodra de pieptoon start maakt de achtergrond een overgang naar wit. Hoe witter het beeld, hoe feller de pieptoon. Omdat ik alleen de kleur wit niet fel genoeg vond, heb ik ook nog een brightness filter toegepast om zo de scherpte van de toon nog beter na te bootsen. Dit in combinatie met een flikkerende achtergrond die steeds heftiger wordt om te laten zien dat de pieptoon steeds irritanter en harder lijkt te worden. Voor het flikkeren heb ik de lichtblauwe en felgele kleuren gebruikt, die elkaar afwisselen. De gele kleur draagt bij aan de felheid van het beeld en maakt het flikkeren wat beter zichtbaar.
Ik heb ook een poging gedaan om het beeld steeds sneller te laten schudden tijdens de pieptoon. Maar in combinatie met alle andere elementen gebeurde er nu te veel en werd het naar mijn mening te moeilijk om het fragment te volgen. Vandaar de keuze om alleen met een pijnlijke felheid en het flikkeren te werken.
Om de overgang naar de vierde scéne te maken die veel mysterieuzer en dramatischer heb ik het beeld geleidelijk zwart laten maken. Omdat het zo vloeiend donker wordt komt er gelijk een andere sfeer naar boven en geeft het de overgang goed weer.

## Typografische keuzes

Voor deze opdracht heb ik gewerkt met het Brenner font om zo verschillende stemmen te visualiseren. Ik heb voor alle stemmen in het fragment gewerkt met een combinatie van Brenner Mono Medium, Mono Regular, Slab Regular en Brenner Medium. 

Voice 1
Voor de vertellende stem heb ik gekozen voor een combinatie van Brenner Mono Medium en Brenner Medium. Het Brenner Medium font heeft wat scherpere hoeken en geeft samen met het vetgedrukte effect meer kracht aan de stem. 
Bij de scéne van de post-traumatische test heb ik juist gekozen om Brenner Mono Medium te gebruiken. Dit font maakt de scéne wat zakelijker en harder. Tijdens deze scéne heb ik gewerkt met een fade-out bij deze stem om een echo-effect te creëren. Daarnaast veranderd te tekst bij elke ‘Cells’ of ‘interlinked’ van grote aangezien de stem zelf ook steeds agressiever en feller klinkt. 
De tekst van voice 1 is altijd hoger gepositioneerd dan die van Constant K., om meer autoriteit in de visualisatie te brengen. 

Voice 2
Voor de stem van Constant K. heb ik gekozen voor Brenner Mono Regular. Ik wilde de emotieloze en monotone sfeer zo goed mogelijk overbrengen door zijn stem redelijk saai te visualiseren. Brenner Mono Regular is een strak en modern font wat naar mijn mening dit gevoel goed overbrengt. 
De plaatsing van zijn stem is altijd onder die van voice 1 gepositioneerd.. Hiermee wil ik de onderdanigheid van Constant K. meer naar voren brengen en automatisch de autoriteit van voice 1 versterken. 

Voice 3
Bij voice 3 heb ik gebruik gemaakt van het font Brenner Slab Regular. Dit font is wat hoekiger en onvoorspelbaarder waardoor het past bij een zin met scheldwoorden. De scheldwoorden heb ik rood en in kapitalen gemaakt om zo de agressieve toon te versterken. Ook is er een verschil in opacity om zo de hardheid van elk woord aan te geven. De fade-out-animatie draagt bij aan het fluister-effect en bootst het wegebbende geluid na.

Voor de tekst ‘FUCK OFF, skin-job’ heb ik gebruik gemaakt van een ronde stippel-border om de tekst heen om zo het fluisteren duidelijker te maken. De rondingen en de stippel-border moeten de hardheid wat zachter maken zodat het niet lijkt alsof de hele gang het schreeuwt.
